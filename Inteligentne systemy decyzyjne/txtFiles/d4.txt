https://www.portalpszczelarski.pl/artykul/350/jak_sprawdzic-_czy_pszczoly_sa_zdrowe.html

Jak sprawdzić, czy pszczoły są zdrowe?

Zdrowotność pszczół jest jednym z najważniejszych czynników, które wpływają na ich produktywność. Do zadań pszczelarza należy więc regularne kontrolowanie pasieki i sprawdzanie stanu zdrowia pszczół. Chodzi o to, by jak najszybciej wykryć konkretną chorobę i zacząć ją leczyć.

Zdrowe pszczoły zachowują się naturalnie, czyli wylatują na pożytki i wracają do ula z zebranym nektarem i pyłkiem. Jeśli pomimo dobrej, pożytkowej pogody pszczoły niechętnie wylatują z ula, są niespokojne, krążą wokół ula i zachowują się nienaturalnie, najprawdopodobniej coś złego się z nimi dzieje.

Po zimie stan zdrowia pszczół bardzo łatwo jest ocenić po ilości osypu zimowego. Jeśli wokół ula zbierzemy dwie czy trzy garście pszczół, jest to zjawisko prawidłowe i zapewne pszczela rodzina w ulu ma się dobrze. Jeśli jednak ten osyp jest większy, a martwe pszczoły wewnątrz ula zajmują całą dennicę, zapewne ta śmiertelność jest spowodowana pasożytem lub inną chorobą.

W ocenie stanu zdrowia bardzo ważna jest też ocena czerwiu. Jeśli jest go bardzo mało lub jest zdeformowany, to znak, że w gnieździe panuje epidemia Varroa destructor. Konieczne jest wtedy podjęcie środków zapobiegawczych i leczniczych, aby nie doprowadzić do całkowitego wymarcia rodziny. Oprócz groźnej warrozy pszczoły są podatne także na inne choroby, zarówno pasożytnicze, jak i grzybicze. Warto znać ich objawy, aby móc jak najwcześniej zareagować. Trzeba też wspomnieć o tym, że wiele chorób pszczół ma swoje podłoże w nieprawidłowym prowadzeniu pasieki. Błędy pszczelarza, najczęściej te wynikające z zaniedbania mogą szybko przełożyć się na łatwe do dostrzeżenia objawy chorób.
