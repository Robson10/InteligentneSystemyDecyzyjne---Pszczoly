https://tipy.interia.pl/artykul_9616,co-robic-gdy-uzadli-pszczola.html

Bzyczące i żółte pszczółki kojarzą nam się raczej pozytywnie, z zapylaniem, ładnym krajobrazem i przyjemną animowaną postacią. Miło jest wyjść na łąkę i posłuchać bzyczenia małych robotnic oraz nieco podejrzeć je przy zbieraniu kwiatowego pyłku. Niestety cała nasza sympatia dla tych pracowitych owadów mija w momencie, gdy zostaniemy prze nie użądleni. Nagły, piekący ból potrafi doprowadzić do łez największych twardzieli, warto więc wiedzieć jak ulżyć sobie w takiej sytuacji.
1
Na początku należy zaznaczyć, że jeśli wiemy, iż jesteśmy uczuleni na jad owadów i zostaniemy użądleni przez pszczołę, lub co gorsza kilka pszczół, należy niezwłocznie udać się do lekarza, niezależnie od tego, czy odczuwamy już skutki użądlenia, czy jeszcze nie. Jeśli jesteśmy uczuleni na jad, zbyt późna pomoc może skończyć się tragicznie.
2
Jeśli natomiast nie jesteśmy nadwrażliwi na substancje zawarte w pszczelim jadzie, możemy pomóc sobie sami. W pierwszej kolejności sprawdźmy, czy w miejscu ukąszenia pozostało żądło. Jeśli nadal się tam znajduje, nie chwytamy za nie, ponieważ tym sposobem jedynie wstrzykniemy sobie jad do końca, żądło należy podważyć delikatnie paznokciem lub nożykiem i usunąć ze skóry.
3
Następnie należy uśmierzyć ból i zminimalizować powstanie opuchlizny. W tym celu przykładamy świeżo przekrojony plaster cebuli, kostkę lodu lub okład z zsiadłego mleka.
4
Jeśli ból nie ustępuje, możemy zastosować okład z octu. Nasączamy gazę octem i przykładamy do obolałego miejsca, co jakiś czas je polewając octem tak, aby gaza cały czas była wilgotna.
